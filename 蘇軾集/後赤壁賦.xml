<zh>是歲十月之望，步自雪堂，將歸於臨皋。</zh>
<ja>是の歳十月の望、雪堂より歩みて、將に臨皋に歸らんとす。</ja>

<zh>二客從予，過黃泥之坂。</zh>
<ja>二客予に從ひ、黄泥の坂を過ぐ。</ja>

<zh>霜露既降，木葉盡脫，人影在地，仰見明月。</zh>
<ja>霜露既に降り、木葉盡く脱し、人影地に在り、仰ぎて明月を見る。</ja>

<zh>顧而樂之，行歌相答。</zh>
<ja>顧みて之を樂しみ、行歌して相ひ答ふ。</ja>

<zh>已而歎曰：「有客無酒，有酒無肴，月白風清，如此良夜何！」</zh>
<ja>已にして嘆じて曰く「客有れども酒無し、酒有れども肴無し。月白く風清らかに、此の良夜を如何せん。」</ja>

<zh>客曰：「今者薄暮，舉網得魚，巨口細鱗，狀如松江之鱸。顧安所得酒乎？」</zh>
<ja>客曰く「今は薄暮、網を舉げて魚を得たり、巨口細鱗、状松江の鱸に似たり、顧ふに安くの所にか酒を得んと。」</ja>

<zh>歸而謀諸婦。</zh>
<ja>歸りて諸婦に謀る。</ja>

<zh>婦曰：「我有斗酒，藏之久矣，以待子不時之需。」</zh>
<ja>婦曰く「我に斗酒有り、之を藏すること久し、以て子の不時の需めを待つ」と。</ja>

<zh>於是攜酒與魚，復遊於赤壁之下。</zh>
<ja>是に於て酒と魚とを攜へ、復た赤壁の下に遊ぶ。</ja>

<zh>江流有聲，斷岸千尺；山高月小，水落石出。</zh>
<ja>江流聲有り、斷岸千尺、山高くして月小さく、水落ちて石出づ。</ja>

<zh>曾日月之幾何，而江山不可復識矣。</zh>
<ja>曾て日月の幾何ぞや、而るに江山復た識るべからず。</ja>

<zh>予乃攝衣而上，履巉巖，披蒙茸，踞虎豹，登虬龍，攀棲鶻之危巢，俯馮夷之幽宮。</zh>
<ja>予乃ち衣を攝げて上る。讒岩を履み、蒙茸を披き、虎豹に踞し、虬龍に登り、棲鶻の危巣に攀じ、馮夷の幽宮に俯す。</ja>

<zh>葢二客不能從焉。</zh>
<ja>蓋し二客は從ふこと能はず。</ja>

<zh>劃然長嘯，草木震動，山鳴谷應，風起水湧。</zh>
<ja>劃然として長嘯すれば、草木震動し、山鳴り谷應へ、風起り水湧く。</ja>

<zh>予亦悄然而悲，肅然而恐，凜乎其不可留也。</zh>
<ja>予も亦悄然として悲しみ、肅然として恐れ、凜乎として其れ留まるべからざるなり。</ja>

<zh>反而登舟，放乎中流，聽其所止而休焉。</zh>
<ja>反りて舟に登り、其の止まる所に聽せて休ふ。</ja>

<zh>時夜將半，四顧寂寥。</zh>
<ja>時に夜は將に半ならんとし、四顧すれば寂寥たり。</ja>

<zh>適有孤鶴，橫江東來。</zh>
<ja>適孤鶴あり、江を橫ぎりて東より來る。</ja>

<zh>翅如車輪，玄裳縞衣，戛然長鳴，掠予舟而西也。</zh>
<ja>翅は車輪の如く、玄裳縞衣、戛然として長鳴し、予の舟を掠めて西せり。</ja>

<zh>須臾客去，予亦就睡。</zh>
<ja>須臾にして客去り、予も亦睡りに就く。</ja>

<zh>夢一道士，羽衣蹁躚，過臨皋之下，揖予而言曰：「赤壁之遊樂乎？」</zh>
<ja>一道士を夢む。羽衣扁遷として、臨皋の下を過ぎり、予に揖して言ひて曰く「赤壁の遊び樂しかりしか」と。</ja>

<zh>問其姓名，俛而不答。</zh>
<ja>其の姓名を問へば、俛して答へず。</ja>

<zh>「嗚呼！噫嘻！我知之矣。疇昔之夜，飛鳴而過我者，非子也耶？」</zh>
<ja>「嗚呼！噫嘻！我之を知れり。疇昔の夜、飛鳴して我を過ぎりし者は、子に非ずやに。」</ja>

<zh>道士顧笑，予亦驚寤。</zh>
<ja>道士顧みて笑ふ。予も亦驚きて寤む。</ja>

<zh>開戶視之，不見其處。</zh>
<ja>戸を開きて之を視れども、其の處を見ず。</ja>