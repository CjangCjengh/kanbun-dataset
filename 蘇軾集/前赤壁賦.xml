<zh>壬戌之秋，七月既望，蘇子與客泛舟遊於赤壁之下。</zh>
<ja>壬戌の秋、七月既望、蘇子客と舟を泛べて、赤壁の下に遊ぶ。</ja>

<zh>清風徐來，水波不興。舉酒屬客，誦明月之詩，歌窈窕之章。</zh>
<ja>清風徐に来たりて、水波興らず。酒を挙げて客に属め、明月の詩を誦し、窈窕の章を歌ふ。</ja>

<zh>少焉，月出於東山之上，徘徊於斗牛之間。白露橫江，水光接天。縱一葦之所如，凌萬頃之茫然。</zh>
<ja>少焉にして、月東山の上に出で、斗牛の間に徘徊す。白露江に横たはり、水光天に接す。一葦の如く所を縦にして、万頃の茫然たるを凌ぐ。</ja>

<zh>浩浩乎如馮虛御風，而不知其所止；飄飄乎如遺世獨立，羽化而登仙。</zh>
<ja>浩浩乎として虚に馮り風に御して、其の止まる所を知らずがごとく、飄飄乎として世を遺れて独立し、羽化して登仙するがごとし。</ja>

<zh>於是、飲酒樂甚。扣舷而歌之。歌曰：「桂棹兮蘭槳，擊空明兮泝流光。渺渺兮予懷，望美人兮天一方。」</zh>
<ja>是に於いて酒を飮みて楽しむこと甚だし。舷を扣いて之を歌ふ。歌に曰はく「桂の櫂蘭の槳、空明を撃して流光に泝る。渺渺たり予が懷ひ、美人を天の一方に望む」と。</ja>

<zh>客有吹洞簫者，倚歌而和之，其聲嗚嗚然，如怨如慕，如泣如訴，餘音嫋嫋，不絕如縷。舞幽壑之潛蛟，泣孤舟之嫠婦。</zh>
<ja>客に洞簫を吹く者有り、歌に倚りて之に和す。其の声鳴鳴然として，怨むがごとく慕ふがごとく、泣くがごとく訴ふるがごとし。余音嫋嫋として、絶えざること縷のごとし。幽壑の潛蛟を舞はしめ、孤舟の嫠婦を泣かしむ。</ja>

<zh>蘇子愀然，正襟危坐，而問客曰：「何為其然也？」</zh>
<ja>蘇子愀然として襟を正し、危坐して客に問ひて曰はく「何爲れぞ其れ然るや。」と。</ja>

<zh>客曰：「『月明星稀，烏鵲南飛』，此非曹孟德之詩乎？西望夏口，東望武昌，山川相繆，鬱乎蒼蒼，此非孟德之困於周郎者乎？方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩，固一世之雄也，而今安在哉？況吾與子，漁樵於江渚之上，侶魚蝦而友麋鹿；駕一葉之扁舟，擧匏樽以相屬。寄蜉蝣於天地，渺滄海之一粟。哀吾生之須臾，羨長江之無窮。挾飛仙以遨遊，抱明月而長終。知不可乎驟得，託遺響於悲風。」</zh>
<ja>客曰はく「『月明らかに星稀にして、烏鵲南に飛ぶ。』とは此れ曹孟德の詩に非ずや。西のかた夏口を望み、東のかた武昌を望めば、山川相繆ひ、鬱乎として蒼蒼たり。此れ孟德の周郞に困しめられし者に非ずや。其の荊州を破り、江陵より下り、流れに順ひて東するに方たりてや、舳艫千里、旌旗空を蔽ふ。酒を釃みて江に臨み、槊を横たへて詩を賦す、固に一世の雄なり。而るに今安くにか在るや。況んや吾と子と、江渚の上に漁樵し、魚蝦を侶として麋鹿を友とし、一葉の輕舟に駕し、匏樽を挙げて以て相属め、蜉蝣を天地に寄す、渺たる滄海の一粟なるをや。吾が生の須臾なるを哀しみ、長江の窮まり無きを羨やむ。飛仙を挾みて以て遨遊し、明月を抱きて長へに終へんことは、驟には得べからざるを知り、遺響を悲風に託す。」</ja>

<zh>蘇子曰：「客亦知夫水與月乎？逝者如斯，而未嘗往也；盈虛者如彼，而卒莫消長也，蓋將自其變者而觀之，則天地曾不能以一瞬；自其不變者而觀之，則物與我皆無盡也，而又何羨乎？且夫天地之間，物各有主，苟非吾之所有，雖一毫而莫取。惟江上之清風，與山間之明月，耳得之而為聲，目遇之而成色，取之無禁，用之不竭，是造物者之無盡藏也，而吾與子之所共適。」</zh>
<ja>蘇子曰はく「客も亦夫の水と月とを知るか。逝く者は斯のごとくなれども、未だ嘗て往かざるなり。盈虚する者は彼のごとくなれども、卒に消長する莫きなり。蓋し将に其の変ずる者よりして之を観れば、則ち天地も曾て以て一瞬なる能はず。其の変ぜざる者よりして之を観れば、則ち物と我と皆尽くること無きなり。而るに又何をか羨まんや。且つ夫れ天地の間、物各主有り。苟しくも吾の有する所に非ずんば、一毫と雖も取ること莫し。惟だ江上の清風と山間の明月のみ、耳之を得て声を為し、目之に遇ひて色を成す。之を取れども禁ずる無く、之を用ゐれど竭きず。是れ造物者の無尽蔵なり。而して吾と子との共に適する所なり。」と。</ja>

<zh>客喜而笑，洗盞更酌。肴核既盡，杯盤狼籍，相與枕藉乎舟中，不知東方之既白。</zh>
<ja>客喜びて笑ひ、盞を洗ひて更に酌む。肴核既に尽きて、杯盤狼藉たり。相与に舟中に枕藉して、東方の既に白むを知らず。</ja>
