<zh>子曰：「學而時習之，不亦說乎？有朋自遠方來，不亦樂乎？人不知而不慍，不亦君子乎？」</zh>
<ja>子曰はく「学びて時に之を習ふ、亦説ばしからずや。朋有り遠方より来たる、亦楽しからずや。人知らずして慍みず、亦君子ならずや」と。</ja>

<zh>有子曰：「其為人也孝弟，而好犯上者，鮮矣；不好犯上，而好作亂者，未之有也。君子務本，本立而道生。孝弟也者，其為仁之本與！」</zh>
<ja>有子曰はく「其の人と為りや、孝弟にして上を犯すことを好む者は鮮し。上を犯すことを好まずして乱を作すことを好む者は、未だ之有あらざるなり。君子は本を務む。本立ちて道生ず。孝弟なる者は其れ仁の本たるか」と。</ja>

<zh>子曰：「巧言令色，鮮矣仁！」</zh>
<ja>子曰はく「巧言令色、鮮し仁」と。</ja>

<zh>曾子曰：「吾日三省吾身：為人謀而不忠乎？與朋友交而不信乎？傳不習乎？」</zh>
<ja>曾子曰はく「吾日に三たび吾が身を省みる。人の為に謀りて忠ならざるか。朋友と交りて信ならざるか。習はざるを伝ふるか」と。</ja>

<zh>子曰：「道千乘之國：敬事而信，節用而愛人，使民以時。」</zh>
<ja>子曰はく「千乗の国を道くに、事を敬して信、用を節して人を愛し、民を使ふに時を以つてす」と。</ja>

<zh>子曰：「弟子入則孝，出則弟，謹而信，汎愛眾，而親仁。行有餘力，則以學文。」</zh>
<ja>子曰はく「弟子入りては則ち孝、出でては則ち弟、謹みて信あり、汎く衆を愛して仁に親しみ、行ひて余力有れば、則ち文を学ぶ」と。</ja>

<zh>子夏曰：「賢賢易色，事父母能竭其力，事君能致其身，與朋友交言而有信。雖曰未學，吾必謂之學矣。」</zh>
<ja>子夏曰はく「賢を賢として色に易へ、父母に事へて能く其の力を竭くし、君に事へて能く其の身を致し、朋友と交はるに言ひて信有らば、未だ学ばずと曰ふと雖も、吾必ず之を学びたりと謂はん」と。</ja>

<zh>子曰：「君子不重則不威，學則不固。主忠信，無友不如己者，過則勿憚改。」</zh>
<ja>子曰はく「君子重からざれば則ち威あらず。学べば則ち固ならず。忠信を主とし、己に如かざるを友とすること無かれ。過てば則ち改むるに憚ること無かれ」と。</ja>

<zh>曾子曰：「慎終追遠，民德歸厚矣。」</zh>
<ja>曾子曰はく「終りを慎み遠きを追へば、民の徳厚きに帰す」と。</ja>

<zh>子禽問於子貢曰：「夫子至於是邦也，必聞其政，求之與？抑與之與？」子貢曰：「夫子溫、良、恭、儉、讓以得之。夫子之求之也，其諸異乎人之求之與？」</zh>
<ja>子禽子貢に問ひて曰はく「夫子の是の邦に至るや、必ず其の政を聞く。之を求めたるか、抑之を与へたるか」と。子貢曰はく「夫子は温良恭倹譲、以つて之を得たり。夫子の之を求むるや、其れ諸れ人の之を求むるに異なるか」と。</ja>

<zh>子曰：「父在，觀其志；父沒，觀其行；三年無改於父之道，可謂孝矣。」</zh>
<ja>子曰はく「父在せば其の志を観、父没すれば其の行ひを観る。三年父の道を改むること無きを、孝と謂ふべし」と。</ja>

<zh>有子曰：「禮之用，和為貴。先王之道斯為美，小大由之。有所不行，知和而和，不以禮節之，亦不可行也。」</zh>
<ja>有子曰はく「礼の用は和を貴しと為す。先王の道も斯れを美と為す。小大之に由るも行はれざる所有り。和を知りて和すれども、礼を以つて之を節せざれば、亦行はるべからず」と。</ja>

<zh>有子曰：「信近於義，言可復也；恭近於禮，遠恥辱也；因不失其親，亦可宗也。」</zh>
<ja>有子曰はく「信、義に近づけば言復むべし。恭、礼に近づけば、恥辱に遠ざかる。因ること其の親を失はざれば、亦宗とすべし」と。</ja>

<zh>子曰：「君子食無求飽，居無求安，敏於事而慎於言，就有道而正焉，可謂好學也已。」</zh>
<ja>子曰はく「君子は食飽かんことを求むること無く、居安からんことを求むること無く、事に敏にして言に慎み、有道に就きて正す。学を好むと謂ふべきのみ」と。</ja>

<zh>子貢曰：「貧而無諂，富而無驕，何如？」子曰：「可也。未若貧而樂，富而好禮者也。」子貢曰：「《詩》云：『如切如磋，如琢如磨。』其斯之謂與？」子曰：「賜也，始可與言詩已矣！告諸往而知來者。」</zh>
<ja>子貢問ひて曰はく「貧にして諂ふこと無く、富にして驕ること無きは何如」と。子曰はく「可なり。未だ貧にして楽しみ、富にして礼を好む者に若かざるなり」と。子貢曰はく「詩に云ふ、『切するがごとく、磋するがごとく、琢するがごとく、磨するがごとし』とは、其れ斯れを之謂ふか」と。子曰はく「賜や、始めて与に詩を言ふべきのみ。諸に往を告げて来を知る者なり」と。</ja>

<zh>子曰：「不患人之不己知，患不知人也。」</zh>
<ja>子曰はく「人の己を知ざることを患へず、人を知らざることを患ふ」と。</ja>
