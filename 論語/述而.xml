<zh>子曰：「述而不作，信而好古，竊比於我老彭。」</zh>
<ja>子曰はく「述べて作らず、信じて古を好む。竊かに我が老彭に比す」と。</ja>

<zh>子曰：「默而識之，學而不厭，誨人不倦，何有於我哉？」</zh>
<ja>子曰はく「黙して之を識し、学びて厭はず、人を誨へて倦まず。何か我に有らんや」と。</ja>

<zh>子曰：「德之不脩，學之不講，聞義不能徙，不善不能改，是吾憂也。」</zh>
<ja>子曰はく「徳の脩めざる、学の講ぜざる、義を聞きて徙る能はざる、不善の改むる能はざる、是れ吾が憂ひなり」と。</ja>

<zh>子之燕居，申申如也，夭夭如也。</zh>
<ja>子の燕居、申申如たり。夭夭如たり。</ja>

<zh>子曰：「甚矣吾衰也！久矣吾不復夢見周公。」</zh>
<ja>子曰はく「甚しいかな、吾が衰へたるや。久し、吾復た夢に周公を見ず」と。</ja>

<zh>子曰：「志於道，據於德，依於仁，游於藝。」</zh>
<ja>子曰はく「道に志し、徳に拠り、仁に依り、芸に游ぶ」と。</ja>

<zh>子曰：「自行束脩以上，吾未嘗無誨焉。」</zh>
<ja>子曰はく「束脩を行ふより以上は、吾未だ嘗て誨ふること無くんばあらず」と。</ja>

<zh>子曰：「不憤不啟，不悱不發，舉一隅不以三隅反，則不復也。」</zh>
<ja>子曰はく「憤せずんば啓せず。悱せずんば発せず。一隅を挙げて之を示すに、三隅を以つて反らざれば、則ち吾復たせざるなり」と。</ja>

<zh>子食於有喪者之側，未嘗飽也。</zh>
<ja>子、喪有る者の側らに食すれば、未だ嘗て飽かざるなり。</ja>

<zh>子於是日哭，則不歌。</zh>
<ja>子、是の日に於いて哭すれば、則ち歌はず。</ja>

<zh>子謂顏淵曰：「用之則行，舍之則藏，唯我與爾有是夫！」子路曰：「子行三軍，則誰與？」子曰：「暴虎馮河，死而無悔者，吾不與也。必也臨事而懼，好謀而成者也。」</zh>
<ja>子顔淵に謂ひて曰はく「之を用ふれば則ち行ひ、之を舎つれば則ち蔵る。唯だ我と爾と是れ有るかな」と。子路曰はく「子三軍を行はば、則ち誰と与にせん」と。子曰はく「暴虎馮河、死して悔い無き者は、吾与にせざるなり。必ずや事に臨みて懼れ、謀を好みて成さん者なり」と。</ja>

<zh>子曰：「富而可求也，雖執鞭之士，吾亦為之。如不可求，從吾所好。」</zh>
<ja>子曰はく「富にして求むべくんば、執鞭の士と雖も、吾も亦之を為さん。如し求むべからずんば、吾が好む所に従はん」と。</ja>

<zh>子之所慎：齊，戰，疾。</zh>
<ja>子の慎しむ所は、斉、戦、疾。</ja>

<zh>子在齊聞韶，三月不知肉味。曰：「不圖為樂之至於斯也！」</zh>
<ja>子斉に在り、韶を聞くこと三月、肉の味を知らず。曰はく「図らざりき、楽を為すことの斯に至らんとは」と。</ja>

<zh>冉有曰：「夫子為衛君乎？」子貢曰：「諾。吾將問之。」入，曰：「伯夷、叔齊何人也？」曰：「古之賢人也。」曰：「怨乎？」曰：「求仁而得仁，又何怨。」出，曰：「夫子不為也。」</zh>
<ja>冉有曰はく「夫子は衛の君を為けんか」と。子貢曰はく「諾。吾将に之を問はんとす」と。入りて曰はく「伯夷、叔斉は何人ぞや」と。子曰はく「古の賢人なり」と。曰はく「怨みたるか」と。曰はく「仁を求めて仁を得たり。又何ぞ怨みん」と。出でて曰はく「夫子は為けじ」と。</ja>

<zh>子曰：「飯疏食飲水，曲肱而枕之，樂亦在其中矣。不義而富且貴，於我如浮雲。」</zh>
<ja>子曰はく「疏食を飯ひ水を飲み、肱を曲げて之を枕とす。楽しみ亦其の中に在り。不義にして富み且つ貴きは、我に於いて浮雲のごとし」と。</ja>

<zh>子曰：「加我數年，五十以學易，可以無大過矣。」</zh>
<ja>子曰はく「我に数年を加へ、五十にして以つて易を学べば、大いなる過ち無かるべし」と。</ja>

<zh>子所雅言，詩、書、執禮，皆雅言也。</zh>
<ja>子の雅言する所は、詩、書、執礼、皆雅言す。</ja>

<zh>葉公問孔子於子路，子路不對。子曰：「女奚不曰，其為人也，發憤忘食，樂以忘憂，不知老之將至云爾。」</zh>
<ja>葉公孔子を子路に問ふ。子路対へず。子曰はく「女奚ぞ曰はざる。其の人と為りや、憤を発して食を忘れ、楽しみて以つて憂いを忘れ、老の将に至らんとするを知らざるのみ」と。</ja>

<zh>子曰：「我非生而知之者，好古，敏以求之者也。」</zh>
<ja>子曰はく「我は生れながらにして之を知る者に非ず。古を好み、敏にして以つて之を求めたる者なり」と。</ja>

<zh>子不語怪，力，亂，神。</zh>
<ja>子、怪力乱神を語らず。</ja>

<zh>子曰：「三人行，必有我師焉。擇其善者而從之，其不善者而改之。」</zh>
<ja>子曰はく「我三人行へば必ず我が師を得。其の善なる者を択びて之に従ふ、其の不善なる者を択びて之を改む」と。</ja>

<zh>子曰：「天生德於予，桓魋其如予何？」</zh>
<ja>子曰はく「天、徳を予に生せり。桓魋其れ予を如何せん」と。</ja>

<zh>子曰：「二三子以我為隱乎？吾無隱乎爾。吾無行而不與二三子者，是丘也。」</zh>
<ja>子曰はく「二三子、我を以つて隠せりと為すか。吾爾に隠すこと無し。吾行ふとして二三子と与にせざる者無し。是れ丘なり」と。</ja>

<zh>子以四教：文，行，忠，信。</zh>
<ja>子四つを以つて教ふ。文、行、忠、信。</ja>

<zh>子曰：「聖人，吾不得而見之矣；得見君子者，斯可矣。」子曰：「善人，吾不得而見之矣；得見有恆者，斯可矣。亡而為有，虛而為盈，約而為泰，難乎有恆矣。」</zh>
<ja>子曰はく「聖人は吾得て之を見ず。君子者を見るを得ば、斯れ可なり」と。子曰はく「善人は吾得て之を見ず。恒有る者を見るを得ば、斯れ可なり。亡くして有りと為し、虚しくして盈てりと為し、約にして泰かなりと為す。難いかな、恒有ること」と。</ja>

<zh>子釣而不綱，弋不射宿。</zh>
<ja>子、釣して綱せず。弋して宿を射ず。</ja>

<zh>子曰：「蓋有不知而作之者，我無是也。多聞擇其善者而從之，多見而識之，知之次也。」</zh>
<ja>子曰はく「蓋し知らずして之を作る者有らん。我は是れ無きなり。多く聞きて其の善き者を択びて之に従ひ、多く見て之を識すは、知るの次なり」と。</ja>

<zh>互鄉難與言，童子見，門人惑。子曰：「與其進也，不與其退也，唯何甚！人潔己以進，與其潔也，不保其往也。」</zh>
<ja>互郷、与に言ひ難し。童子見ゆ。門人惑ふ。子曰はく「其の進むに与するなり、其の退くに与せざるなり。唯だ何ぞ甚しき。人己を潔くして以つて進まば、其の潔きに与せん。其の往を保せざるなり」と。</ja>

<zh>子曰：「仁遠乎哉？我欲仁，斯仁至矣。」</zh>
<ja>子曰はく「仁遠からんや。我仁を欲すれば、斯に仁至る」と。</ja>

<zh>陳司敗問昭公知禮乎？孔子曰：「知禮。」孔子退，揖巫馬期而進之，曰：「吾聞君子不黨，君子亦黨乎？君取於吳為同姓，謂之吳孟子。君而知禮，孰不知禮？」巫馬期以告。子曰：「丘也幸，苟有過，人必知之。」</zh>
<ja>陳の司敗問ふ、「昭公は礼を知れるか」と。孔子対へて曰はく「礼を知る」と。孔子退き、巫馬期を揖して之を進めて曰はく「吾聞く、『君子は党せず』と。君子も亦党するか。君、呉に取れり。同姓なるが為に之を呉孟子と謂ふ。君にして礼を知らば、孰か礼を知らざる」と。巫馬期以つて告す。子曰はく「丘や幸ひなり。苟しくも過ち有らば、人必ず之を知る」と。</ja>

<zh>子與人歌而善，必使反之，而後和之。</zh>
<ja>子、人と歌ひて善ければ、必ず之を反へさしめて、而して後に之に和す。</ja>

<zh>子曰：「文，莫吾猶人也。躬行君子，則吾未之有得。」</zh>
<ja>子曰、「文は吾猶ほ人のごとくなること莫からんや。躬君子を行ふことは、則ち吾未だ之を得ること有らざるなり」と。</ja>

<zh>子曰：「若聖與仁，則吾豈敢？抑為之不厭，誨人不倦，則可謂云爾已矣。」公西華曰：「正唯弟子不能學也。」</zh>
<ja>子曰はく「聖と仁とのごときは、則ち吾豈に敢へてせんや。抑ゝ之を為して厭はず、人を誨へて倦まずとは、則ち謂ふべきのみ」と。公西華曰はく「正に唯だ弟子学ぶこと能はざるなり」と。</ja>

<zh>子疾病，子路請禱。子曰：「有諸？」子路對曰：「有之。誄曰：『禱爾于上下神祇。』」子曰：「丘之禱久矣。」</zh>
<ja>子の病疾なり。子路祷らんことを請ふ。子曰はく「諸有りや」と。子路対へて曰はく「之有り。誄に曰はく、『爾を上下の神祇に祷る』と。」子曰はく「丘の祷ること久し」と。</ja>

<zh>子曰：「奢則不孫，儉則固。與其不孫也，寧固。」</zh>
<ja>子曰はく「奢れば則ち不孫、倹なれば則ち固し。其の不孫ならんよりは寧ろ固しかれ。」</ja>

<zh>子曰：「君子坦蕩蕩，小人長戚戚。」</zh>
<ja>子曰はく「君子は担かに蕩蕩たり。小人は長へに戚戚たり」と。</ja>

<zh>子溫而厲，威而不猛，恭而安。</zh>
<ja>子は温にして厲し。威にして猛ならず。恭しくして安し。</ja>
