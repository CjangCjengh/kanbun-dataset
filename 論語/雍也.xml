<zh>子曰：「雍也可使南面。」</zh>
<ja>子曰はく「雍や南面せしむべし」と。</ja>

<zh>仲弓問子桑伯子，子曰：「可也簡。」仲弓曰：「居敬而行簡，以臨其民，不亦可乎？居簡而行簡，無乃大簡乎？」子曰：「雍之言然。」</zh>
<ja>仲弓、子桑伯子を問ふ。子曰はく「可なり。簡なり」と。仲弓曰はく「敬に居て簡を行ひ、以つて其の民に臨まば、亦可ならずや。簡に居て簡を行ふ、乃ち大簡なること無からんや」と。子曰はく「雍の言然り」と。</ja>

<zh>哀公問：「弟子孰為好學？」孔子對曰：「有顏回者好學，不遷怒，不貳過。不幸短命死矣！今也則亡，未聞好學者也。」</zh>
<ja>哀公問ふ、「弟子孰か学を好むと為す」と。孔子対へて曰はく「顔回なる者有り、学を好めり。怒りを遷さず、過ちを弐たびせず。不幸短命にして死す。今や則ち亡し。未だ学を好む者を聞かざるなり」と。</ja>

<zh>子華使於齊，冉子為其母請粟。子曰：「與之釜。」請益。曰：「與之庾。」冉子與之粟五秉。子曰：「赤之適齊也，乘肥馬，衣輕裘。吾聞之也，君子周急不繼富。」</zh>
<ja>子華斉に使す。冉子母の為に粟を請ふ。子曰はく「之に釜を与へよ」と。益さんことを請ふ。曰はく「之に庾を与へよ」と。冉子之に粟五秉を与ふ。子曰はく「赤の斉に適くや、肥馬に乗りて軽裘を衣たり。吾之を聞く、君子は急を周ひて富めることに継がず」と。</ja>

<zh>原思為之宰，與之粟九百，辭。子曰：「毋！以與爾鄰里鄉黨乎！」</zh>
<ja>原思、之が宰たり、之に粟九百を与ふ。辞す。子曰はく「毋かれ、以つて爾が隣里郷党に与へんか」と。</ja>

<zh>子謂仲弓曰：「犂牛之子騂且角，雖欲勿用，山川其舍諸？」</zh>
<ja>子仲弓を謂ひて曰はく「犂牛の子、騂くして且つ角あらば、用ふること勿からんと欲すと雖も、山川其れ舎てんや」と。</ja>

<zh>子曰：「回也，其心三月不違仁，其餘則日月至焉而已矣。」</zh>
<ja>子曰はく「回や其の心三月仁に違はず。其の余は則ち日月に至るのみ」と。</ja>

<zh>季康子問：「仲由可使從政也與？」子曰：「由也果，於從政乎何有？」曰：「賜也，可使從政也與？」曰：「賜也達，於從政乎何有？」曰：「求也，可使從政也與？」曰：「求也藝，於從政乎何有？」</zh>
<ja>季康子問ふ、「仲由は政に従はしむべきか」と。子曰はく「由や果、政に従ふに於いてか何か有らん」と。曰はく「賜や達、政に従ふに於いてか何か有らん」と。曰はく「求は政に従はしむべきか」と。子曰はく「求や芸あり、政に従ふに於いてか何か有らん」と。</ja>

<zh>季氏使閔子騫為費宰。閔子騫曰：「善為我辭焉。如有復我者，則吾必在汶上矣。」</zh>
<ja>季氏閔子騫をして費の宰たらしむ。閔子騫曰はく「善く我が為に辞せよ。如し我を復たする者有らば、則ち吾は必ず汶の上に在らん」と。</ja>

<zh>伯牛有疾，子問之，自牖執其手，曰：「亡之，命矣夫！斯人也而有斯疾也！斯人也而有斯疾也！」</zh>
<ja>伯牛疾有り。子之を問ふ。牖より其の手を執りて曰はく「之を亡ぼせり、命なるかな。斯の人にして斯の疾有ること、斯の人にして斯の疾有ること」と。</ja>

<zh>子曰：「賢哉回也！一簞食，一瓢飲，在陋巷。人不堪其憂，回也不改其樂。賢哉回也！」</zh>
<ja>子曰はく「賢なるかな、回や。一箪の食、一瓢の飲、陋巷に在り。人は其の憂ひに堪へず。回や其の楽しみを改めず。賢なるかな、回や」と。</ja>

<zh>冉求曰：「非不說子之道，力不足也。」子曰：「力不足者，中道而廢。今女畫。」</zh>
<ja>冉求曰はく「子の道を説ばざるには非ず。力足らざればなり」と。子曰はく「力足らざる者は中道にして廃す。今女は画れり」と。</ja>

<zh>子謂子夏曰：「女為君子儒，無為小人儒。」</zh>
<ja>子、子夏に謂ひて曰はく「女君子の儒と為れ。小人の儒と為ること無かれ」と。</ja>

<zh>子游為武城宰。子曰：「女得人焉爾乎？」曰：「有澹臺滅明者，行不由徑。非公事，未嘗至於偃之室也。」</zh>
<ja>子游、武城の宰たり。子曰はく「女人を得たりや」と。曰はく「澹台滅明なる者有り、行くに径に由らず、公事に非ざれば、未だ嘗て偃の室に至らざるなり」と。</ja>

<zh>子曰：「孟之反不伐，奔而殿。將入門，策其馬，曰：『非敢後也，馬不進也。』」</zh>
<ja>子曰はく「孟之反、伐らず。奔つて殿たり。将に門に入らんとす。其の馬に策つて曰はく、『敢へて後れたるに非ず。馬進まざるなり。』」と。</ja>

<zh>子曰：「不有祝鮀之佞而有宋朝之美，難乎免於今之世矣！」</zh>
<ja>子曰はく「祝鮀の佞有らずして宋朝の美有るは、難いかな、今の世に免れんこと」と。</ja>

<zh>子曰：「誰能出不由戶？何莫由斯道也？」</zh>
<ja>子曰はく「誰か能く出づるに戸に由らざらん。何ぞ斯の道に由ること莫きや」と。</ja>

<zh>子曰：「質勝文則野，文勝質則史。文質彬彬，然後君子。」</zh>
<ja>子曰はく「質、文に勝てば則ち野。文、質に勝てば則ち史。文質彬彬として、然る後に君子なり」と。</ja>

<zh>子曰：「人之生也直，罔之生也幸而免。」</zh>
<ja>子曰はく「人の生くるや直し。之を罔いて生くるは、幸にして免るるなり」と。</ja>

<zh>子曰：「知之者不如好之者，好之者不如樂之者。」</zh>
<ja>子曰はく「之を知る者は好む者に如かず。之を好む者は之を楽しむ者に如かず」と。</ja>

<zh>子曰：「中人以上，可以語上也；中人以下，不可以語上也。」</zh>
<ja>子曰はく「中人以上には、以つて上を語ぐべし。中人以下には、以つて上を語ぐべからざるなり」と。</ja>

<zh>樊遲問知。子曰：「務民之義，敬鬼神而遠之，可謂知矣。」問仁。曰：「仁者先難而後獲，可謂仁矣。」</zh>
<ja>樊遅知を問ふ。子曰はく「民の義を務め、鬼神を敬して之を遠ざく、知と謂ふべし」と。仁を問ふ。子曰はく「仁者は難きを先にして獲るを後にす、仁と謂ふべし」と。</ja>

<zh>子曰：「知者樂水，仁者樂山；知者動，仁者靜；知者樂，仁者壽。」</zh>
<ja>子曰はく「知者は水を楽しみ、仁者は山を楽しむ。知者は動き、仁者は静かなり。知者は楽しみ、仁者は寿し」と。</ja>

<zh>子曰：「齊一變，至於魯；魯一變，至於道。」</zh>
<ja>子曰はく「斉一変せば魯に至らん。魯一変せば道に至らん」と。</ja>

<zh>子曰：「觚不觚，觚哉！觚哉！」</zh>
<ja>子曰はく「觚、觚ならず。觚ならんや、觚ならんや」と。</ja>

<zh>宰我問曰：「仁者，雖告之曰：『井有仁焉。』其從之也？」子曰：「何為其然也？君子可逝也，不可陷也；可欺也，不可罔也。」</zh>
<ja>宰我問ひて曰はく「仁者は之に告げて井に仁有りと曰ふと雖も、其れ之に従はんや」と。子曰はく「何為れぞ其れ然らん。君子は逝かしむべきも、陥るべからざるなり。欺くべきも、罔ふべからざるなり」と。</ja>

<zh>子曰：「君子博學於文，約之以禮，亦可以弗畔矣夫！」</zh>
<ja>子曰はく「君子、博く文を学びて、之を約すに礼を以つてせば、亦以つて畔かざるべきか」と。</ja>

<zh>子見南子，子路不說。夫子矢之曰：「予所否者，天厭之！天厭之！」</zh>
<ja>子南子を見る。子路説ばず。夫子之に矢つて曰はく「予が否き所の者は、天之を厭たん、天之を厭たん。」</ja>

<zh>子曰：「中庸之為德也，其至矣乎！民鮮久矣。」</zh>
<ja>子曰はく「中庸の徳たるや、其れ至れるかな。民鮮きこと久し」と。</ja>

<zh>子貢曰：「如有博施於民而能濟眾，何如？可謂仁乎？」子曰：「何事於仁，必也聖乎！堯舜其猶病諸！夫仁者，己欲立而立人，己欲達而達人。能近取譬，可謂仁之方也已。」</zh>
<ja>子貢曰はく「如し能く博く民に施して能く衆を済はば、何如、仁と謂ふべきか」と。子曰はく「何ぞ仁を事とせん。必ずや聖か。堯、舜も其れ猶諸を病めり。夫れ仁者は己立たんと欲して人を立て、己達せんと欲して人を達す。能く近く取りて譬ふ、仁の方と謂ふべきのみ」と。</ja>
