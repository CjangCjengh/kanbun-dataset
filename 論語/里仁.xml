<zh>子曰：「里仁為美。擇不處仁，焉得知？」</zh>
<ja>子曰はく「仁に里るを美しと為す。択んで仁に処らずんば、焉くんぞ知なることを得ん」と。</ja>

<zh>子曰：「不仁者不可以久處約，不可以長處樂。仁者安仁，知者利仁。」</zh>
<ja>子曰はく「不仁者は以つて久しく約に処るべからず。以つて長く楽に処るべからず。仁者は仁に安んじ、知者は仁を利とす」と。</ja>

<zh>子曰：「唯仁者能好人，能惡人。」</zh>
<ja>子曰はく「惟だ仁者のみ能く人を好み、能く人を悪む」と。</ja>

<zh>子曰：「苟志於仁矣，無惡也。」</zh>
<ja>子曰はく「苟しくも仁に志せば、悪しきこと無し」と。</ja>

<zh>子曰：「富與貴是人之所欲也，不以其道得之，不處也；貧與賤是人之所惡也，不以其道得之，不去也。君子去仁，惡乎成名？君子無終食之間違仁，造次必於是，顛沛必於是。」</zh>
<ja>子曰はく「富と貴とは、是れ人の欲する所なり。其の道を以つて之を得ざれば、処らざるなり。貧と賎とは、是れ人の悪む所なり。其の道を以つて之を得ざれば、去らざるなり。君子、仁を去りて悪くにか名を成さん。君子は食を終ふるの間も仁に違ふこと無し。造次にも必ず是に於いてし、顛沛にも必ず是に於いてす」と。</ja>

<zh>子曰：「我未見好仁者，惡不仁者。好仁者，無以尚之；惡不仁者，其為仁矣，不使不仁者加乎其身。有能一日用其力於仁矣乎？我未見力不足者。蓋有之矣，我未之見也。」</zh>
<ja>子曰はく「我未だ仁を好む者、不仁を悪む者を見ず。仁を好む者は、以つて之を尚ふること無し。不仁を悪む者は、其れ仁を為す、不仁者をして其の身に加へしめず。能く一日も其の力を仁に用ゐること有らんか、我未だ力の足らざる者を見ず。蓋し之有り、我未だ之を見ざるなり」と。</ja>

<zh>子曰：「人之過也，各於其黨。觀過，斯知仁矣。」</zh>
<ja>子曰はく「人の過つや、各ゝ其の党に於いてす。過ちを観て斯に仁を知る」と。</ja>

<zh>子曰：「朝聞道，夕死可矣。」</zh>
<ja>子曰はく「朝に道を聞かば、夕に死すとも可なり」と。</ja>

<zh>子曰：「士志於道，而恥惡衣惡食者，未足與議也。」</zh>
<ja>子曰はく「士、道に志して、悪衣悪食を恥づる者は、未だ与に議るに足らざるなり」と。</ja>

<zh>子曰：「君子之於天下也，無適也，無莫也，義之與比。」</zh>
<ja>子曰はく「君子の天下に於けるや、適も無く、莫も無し。義に之与に比しむ」と。</ja>

<zh>子曰：「君子懷德，小人懷土；君子懷刑，小人懷惠。」</zh>
<ja>子曰はく「君子は徳を懐ひ、小人は土を懐ふ。君子は刑を懐ひ、小人は恵を懐ふ」と。</ja>

<zh>子曰：「放於利而行，多怨。」</zh>
<ja>子曰はく「利に放りて行へば、怨み多し」と。</ja>

<zh>子曰：「能以禮讓為國乎？何有？不能以禮讓為國，如禮何？」</zh>
<ja>子曰はく「能く礼譲を以つて国を為めんか、何か有らん。礼譲を以つて国を為むること能はずんば、礼を如何」と。</ja>

<zh>子曰：「不患無位，患所以立；不患莫己知，求為可知也。」</zh>
<ja>子曰はく「位無きことを患へず、立つ所以を患ふ。己を知ること莫きを患へず、知らるべきことを為すを求む」と。</ja>

<zh>子曰：「參乎！吾道一以貫之。」曾子曰：「唯。」子出。門人問曰：「何謂也？」曾子曰：「夫子之道，忠恕而已矣。」</zh>
<ja>子曰はく「参や、吾が道は一以つて之を貫く」と。曾子曰はく「唯」と。子出づ。門人問うて曰はく「何の謂ぞや」と。曾子曰はく「夫子の道は、忠恕のみ」と。</ja>

<zh>子曰：「君子喻於義，小人喻於利。」</zh>
<ja>子曰はく「君子は義に喩り、小人は利に喩る」と。</ja>

<zh>子曰：「見賢思齊焉，見不賢而內自省也。」</zh>
<ja>子曰はく「賢を見ては斉しからんことを思ひ、不賢を見ては内に自ら省みる」と。</ja>

<zh>子曰：「事父母幾諫。見志不從，又敬不違，勞而不怨。」</zh>
<ja>子曰はく「父母に事ふるには幾く諌め、志の従はざるを見ては、又敬して違はず、労して怨みず」と。</ja>

<zh>子曰：「父母在，不遠遊。遊必有方。」</zh>
<ja>子曰はく「父母在せば、子遠く遊ばず。遊ぶこと必ず方有り」と。</ja>

<zh>子曰：「三年無改於父之道，可謂孝矣。」</zh>
<ja>子曰はく「三年父の道を改むること無きを、孝と謂ふべし」と。</ja>

<zh>子曰：「父母之年，不可不知也。一則以喜，一則以懼。」</zh>
<ja>子曰はく「父母の年は知らざるべからず。一は則ち以つて喜び、一は則ち以つて懼る」と。</ja>

<zh>子曰：「古者言之不出，恥躬之不逮也。」</zh>
<ja>子曰はく「古者、言之を出ださざるは、躬の逮ばざるを恥ぢてなり」と。</ja>

<zh>子曰：「以約失之者，鮮矣。」</zh>
<ja>子曰はく「約を以つて之を失する者は、鮮し」と。</ja>

<zh>子曰：「君子欲訥於言，而敏於行。」</zh>
<ja>子曰はく「君子は言に訥にして行に敏ならんと欲す」と。</ja>

<zh>子曰：「德不孤，必有鄰。」</zh>
<ja>子曰はく「徳は孤ならず。必ず鄰有り」と。</ja>

<zh>子游曰：「事君數，斯辱矣，朋友數，斯疏矣。」</zh>
<ja>子游曰はく「君に事ふるに数すれば、斯に辱められ、朋友に数すれば、斯に疏んぜらる」と。</ja>
