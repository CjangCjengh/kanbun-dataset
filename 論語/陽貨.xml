<zh>陽貨欲見孔子，孔子不見，歸孔子豚。孔子時其亡也，而往拜之，遇諸塗。謂孔子曰：「來！予與爾言。」曰：「懷其寶而迷其邦，可謂仁乎？」曰：「不可。」「好從事而亟失時，可謂知乎？」曰：「不可。」「日月逝矣，歲不我與。」孔子曰：「諾。吾將仕矣。」</zh>
<ja>陽貨、孔子を見んと欲す。孔子見えず。孔子に豚を帰る。孔子其の亡きを時として往きて之を拝す。塗に遇ふ。孔子に謂ひて曰はく「来たれ。予爾と言はん。曰はく、其の宝を懐きて其の邦を迷はす、仁と謂ふべきか。曰はく不可なり。事に従ふを好みて亟ゝ時を失なふ、知と謂ふべきか。曰はく不可なり。月日逝く、歳我と与ならず」と。孔子曰はく「諾。吾将に仕へんとす」と。</ja>

<zh>子曰：「性相近也，習相遠也。」</zh>
<ja>子曰はく「性は相近し。習へば相遠し」と。</ja>

<zh>子曰：「唯上知與下愚不移。」</zh>
<ja>子曰はく「唯だ上知と下愚とは移らず」と。</ja>

<zh>子之武城，聞弦歌之聲。夫子莞爾而笑，曰：「割雞焉用牛刀？」子游對曰：「昔者偃也聞諸夫子曰：『君子學道則愛人，小人學道則易使也。』」子曰：「二三子！偃之言是也。前言戲之耳。」</zh>
<ja>子、武城に之きて、弦歌の聲を聞く。夫子莞爾として笑ひて曰はく「鶏を割くに、焉くんぞ牛刀を用ゐん」と。子游対へて曰はく「昔者、偃や諸を夫子に聞けり。曰はく、『君子道を学べば則ち人を愛し、小人道を学べば、則ち使ひ易し。』」と。子曰はく「二三子、偃の言是なり。前言は之に戯れしのみ」と。</ja>

<zh>公山弗擾以費畔，召，子欲往。子路不說，曰：「末之也已，何必公山氏之之也。」子曰：「夫召我者而豈徒哉？如有用我者，吾其為東周乎？」</zh>
<ja>公山弗擾、費を以つて畔く。召く。子往かんと欲す。子路説ばずして曰はく、「之くこと末きのみ。何ぞ必ずしも公山氏に之之かん」と。子曰はく、「夫れ我を召す者にして、豈に徒ならんや。如し我を用ふる者有らば、吾は其れ東周を為さんか」と。</ja>

<zh>子張問仁於孔子。孔子曰：「能行五者於天下，為仁矣。」請問之。曰：「恭、寬、信、敏、惠。恭則不侮，寬則得眾，信則人任焉，敏則有功，惠則足以使人。」</zh>
<ja>子張、仁を孔子に問ふ。孔子曰はく「能く五の者を天下に行ふを仁と為す」と。之を請ひ問ふ。曰はく「恭寛信敏恵なり。恭なれば則ち侮られず、寛なれば則ち衆を得、信なれば則ち人任じ、敏なれば則ち功有り、恵なれば則ち以つて人を使ふに足る」と。</ja>

<zh>佛肸召，子欲往。子路曰：「昔者由也聞諸夫子曰：『親於其身為不善者，君子不入也。』佛肸以中牟畔，子之往也，如之何！」子曰：「然。有是言也。不曰堅乎，磨而不磷；不曰白乎，涅而不緇。吾豈匏瓜也哉？焉能繫而不食？」</zh>
<ja>仏肸召く。子往かんと欲す。子路曰はく「昔者由や諸を夫子に聞けり。曰はく、『親ら其の身に於いて不善を為す者は、君子は入らざるなり。』と。仏肸中牟を以つて畔く。子の往くや之を如何」と。子曰はく「然り。是の言有るなり。『堅しと曰はざらんや、磨すれども磷がず。白しと曰はざらんや、涅すれども緇まず。』と。吾豈に匏瓜ならんや。焉くんぞ能く繋りて食はれざらん」と。</ja>

<zh>子曰：「由也，女聞六言六蔽矣乎？」對曰：「未也。」「居！吾語女。好仁不好學，其蔽也愚；好知不好學，其蔽也蕩；好信不好學，其蔽也賊；好直不好學，其蔽也絞；好勇不好學，其蔽也亂；好剛不好學，其蔽也狂。」</zh>
<ja>子曰はく「由、女六言の六蔽を聞けるか」と。対へて曰はく「未だし」と。「居れ。吾女に語げん。仁を好みて学を好まざれば、其の蔽や愚。知を好みて学を好まざれば、其の蔽や蕩。信を好みて学を好まざれば、其の蔽や賊。直を好みて学を好まざれば、其の蔽や絞。勇を好みて学を好まざれば、其の蔽や乱。剛を好みて学を好まざれば、其の蔽や狂」と。</ja>

<zh>子曰：「小子！何莫學夫詩？詩，可以興，可以觀，可以群，可以怨。邇之事父，遠之事君。多識於鳥獸草木之名。」</zh>
<ja>子曰はく「小子、何ぞ夫の詩を学ぶこと莫きや。詩は以つて興こすべく、以つて観るべく、以つて群すべく、以つて怨むべし。邇くは父に事へ、遠くは君に事へ、多く鳥獣草木の名を識る」と。</ja>

<zh>子謂伯魚曰：「女為《周南》、《召南》矣乎？人而不為《周南》、《召南》，其猶正牆面而立也與？」</zh>
<ja>子伯魚に謂ひて曰はく「女、周南、召南を為びたるか。人にして周南、召南を為ばずんば、其れ猶ほ正しく牆に面して立つがごときか」と。</ja>

<zh>子曰：「禮云禮云，玉帛云乎哉？樂云樂云，鐘鼓云乎哉？」</zh>
<ja>子曰はく「礼と云ひ礼と云ふも、玉帛を云はんや。楽と云ひ楽と云ふも、鐘鼓を云はんや」と。</ja>

<zh>子曰：「色厲而內荏，譬諸小人，其猶穿窬之盜也與？」</zh>
<ja>子曰はく「色厲しくして内荏かなるは、諸を小人に譬ふれば、其れ猶ほ穿窬の盗のごときか」と。</ja>

<zh>子曰：「鄉原，德之賊也。」</zh>
<ja>子曰はく「郷原は徳の賊なり」と。</ja>

<zh>子曰：「道聽而塗說，德之棄也。」</zh>
<ja>子曰はく「道に聴きて塗に説くは、徳を之れ棄つるなり」と。</ja>

<zh>子曰：「鄙夫！可與事君也與哉？其未得之也，患得之；既得之，患失之。苟患失之，無所不至矣。」</zh>
<ja>子曰はく「鄙夫は与に君に事ふべけんや。其の未だ之を得ざれば、之を得んことを患へ、既に之を得れば、之を失はんことを患ふ。苟くも之を失はんことを患ふれば、至らざる所無し」と。</ja>

<zh>子曰：「古者民有三疾，今也或是之亡也。古之狂也肆，今之狂也蕩；古之矜也廉，今之矜也忿戾；古之愚也直，今之愚也詐而已矣。」</zh>
<ja>子曰はく「古者、民に三疾有り。今や或いは是れ亡きなり。古の狂や肆、今の狂や蕩。古の矜や廉、今の矜や忿戻。古の愚や直、今の愚や詐のみ」と。</ja>

<zh>子曰：「巧言令色，鮮矣仁。」</zh>
<ja>子曰はく「巧言令色、鮮し仁」と。</ja>

<zh>子曰：「惡紫之奪朱也，惡鄭聲之亂雅樂也，惡利口之覆邦家者。」</zh>
<ja>子曰はく「紫の朱を奪ふを悪む。鄭声の雅楽を乱るを悪む。利口の邦家を覆すを悪む」と。</ja>

<zh>子曰：「予欲無言。」子貢曰：「子如不言，則小子何述焉？」子曰：「天何言哉？四時行焉，百物生焉，天何言哉？」</zh>
<ja>子曰「予言ふこと無からんと欲す」と。子貢曰はく「子如し言はずんば、則ち小子何をか述べん」と。子曰はく「天何をか言ふや。四時行はれ、百物生ず。天何をか言ふや」と。</ja>

<zh>孺悲欲見孔子，孔子辭以疾。將命者出戶，取瑟而歌。使之聞之。</zh>
<ja>孺悲孔子に見えんとす。孔子之を辞すに疾を以つてす。命を将ふ者、戸を出づ。瑟を取りて歌ひ、之をして之を聞かしむ。</ja>

<zh>宰我問：「三年之喪，期已久矣。君子三年不為禮，禮必壞；三年不為樂，樂必崩。舊穀既沒，新穀既升，鑽燧改火，期可已矣。」子曰：「食夫稻，衣夫錦，於女安乎？」曰：「安。」「女安則為之！夫君子之居喪，食旨不甘，聞樂不樂，居處不安，故不為也。今女安，則為之！」宰我出。子曰：「予之不仁也！子生三年，然後免於父母之懷。夫三年之喪，天下之通喪也。予也，有三年之愛於其父母乎？」</zh>
<ja>宰我問ふ、「三年の喪は期にして已に久し。君子三年礼を為さずんば、礼必ず壊れん。三年楽を為さずんば、楽必ず崩れん。旧殻既に没きて新穀既に升る。燧を鑚りて火を改む。期にして已むべし」と。子曰はく「夫の稲を食らひ、夫の錦を衣る、女に於いて安きか」と。曰はく「安し」と。「女安くんば則ち之を為せ。夫れ君子の喪に居る、旨きを食らふも甘からず、楽を聞くも楽しからず、居処安からず。故に為さざるなり。今女安くんば則ち之を為せ」と。宰我出づ。子曰はく「予の不仁なるや。子生まれて三年、然る後に父母の懐を免る。夫れ三年の喪は天下の通喪なり。予や、其の父母に三年の愛有らんか」と。</ja>

<zh>子曰：「飽食終日，無所用心，難矣哉！不有博弈者乎，為之猶賢乎已。」</zh>
<ja>子曰はく「飽くまで食らひて日を終へ、心を用ふる所無し、難いかな。博奕なる者有らずや。之を為すは猶已むに賢れり」と。</ja>

<zh>子路曰：「君子尚勇乎？」子曰：「君子義以為上。君子有勇而無義為亂，小人有勇而無義為盜。」</zh>
<ja>子路曰はく「君子は勇を尚ぶか」と。子曰はく「君子は義以つて上と為す。君子勇有りて義無ければ乱を為す。小人勇有りて義無ければ盗を為す」と。</ja>

<zh>子貢曰：「君子亦有惡乎？」子曰：「有惡：惡稱人之惡者，惡居下流而訕上者，惡勇而無禮者，惡果敢而窒者。」曰：「賜也亦有惡乎？」「惡徼以為知者，惡不孫以為勇者，惡訐以為直者。」</zh>
<ja>子貢問ひて曰はく「君子も亦悪むこと有るか」と。子曰はく「悪むこと有り。人の悪を称する者を悪む。下流に居て上を訕る者を悪む。勇にして礼無き者を悪む。果敢にして窒がる者を悪む」と。曰はく「賜や亦悪むこと有るか」と。「徼めて以つて知と為す者を悪む。不孫にして以つて勇と為す者を悪む。訐きて以つて直と為す者を悪む」と。</ja>

<zh>子曰：「唯女子與小人為難養也，近之則不孫，遠之則怨。」</zh>
<ja>子曰はく「唯だ女子と小人とは養ひ難しと為す。之を近づくれば則ち不孫なり。之を遠ざくれば則ち怨む」と。</ja>

<zh>子曰：「年四十而見惡焉，其終也已。」</zh>
<ja>子曰はく「年四十にして悪まるるは、其れ終はらんのみ」と。</ja>
