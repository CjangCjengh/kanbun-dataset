<zh>子曰：「為政以德，譬如北辰，居其所而眾星共之。」</zh>
<ja>子曰はく「政を為すに徳を以つてすれば、譬へば北辰の其の所に居て衆星の之に共ふがごとし」と。</ja>

<zh>子曰：「詩三百，一言以蔽之，曰『思無邪』。」</zh>
<ja>子曰はく「詩三百、一言以つて之を蔽ふ、曰はく思ひ邪無し」と。</ja>

<zh>子曰：「道之以政，齊之以刑，民免而無恥；道之以德，齊之以禮，有恥且格。」</zh>
<ja>子曰はく「之を道くに政を以つてし、之を斉ふるに刑を以つてせば、民免れて恥無し。之を道くに徳を以つてし、之を斉ふるに礼を以つてせば、恥有りて且つ格し」と。</ja>

<zh>子曰：「吾十有五而志于學，三十而立，四十而不惑，五十而知天命，六十而耳順，七十而從心所欲，不踰矩。」</zh>
<ja>子曰はく「吾十有五にして学に志す。三十にして立つ。四十にして惑はず。五十にして天命を知る。六十にして耳順ふ。七十にして心の欲する所に従つて矩を踰えず」と。</ja>

<zh>孟懿子問孝。子曰：「無違。」樊遲御，子告之曰：「孟孫問孝於我，我對曰『無違』。」樊遲曰：「何謂也？」子曰：「生事之以禮；死葬之以禮，祭之以禮。」</zh>
<ja>孟懿子孝を問ふ。子曰はく「違ふこと無し」と。樊遅御たり。子之に告げて曰はく「孟孫孝を我に問ふ。我対へて曰はく、『無違し。』と。」樊遅曰はく「何の謂ぞや」と。子曰はく「生けるには之に事ふるに礼を以つてし、死すれば之を葬るに礼を以つてし、之を祭るに礼を以つてす。」と。</ja>

<zh>孟武伯問孝。子曰：「父母唯其疾之憂。」</zh>
<ja>孟武伯孝を問ふ。子曰はく「父母には唯だ其の疾を之憂へしめよ」と。</ja>

<zh>子游問孝。子曰：「今之孝者，是謂能養。至於犬馬，皆能有養；不敬，何以別乎？」</zh>
<ja>子游孝を問ふ。子曰はく「今の孝は是れ能く養ふを謂ふ。犬馬に至るまで皆能く養ふこと有り。敬せずんば何を以つて別たん」と。</ja>

<zh>子夏問孝。子曰：「色難。有事弟子服其勞，有酒食先生饌，曾是以為孝乎？」</zh>
<ja>子夏孝を問ふ。子曰はく「色難し。事有れば弟子其の労に服し、酒食有れば先生に饌す。曾ち是を以つて孝と為さんや」と。</ja>

<zh>子曰：「吾與回言終日，不違如愚。退而省其私，亦足以發。回也，不愚。」</zh>
<ja>子曰はく「吾回と言ふこと終日、違はざること愚のごとし。退きて其の私を省れば亦以つて発するに足れり。回や愚かならず」と。</ja>

<zh>子曰：「視其所以，觀其所由，察其所安。人焉廋哉？人焉廋哉？」</zh>
<ja>子曰はく「其の以す所を視、其の由る所を観、其の安んずる所を察すれば、人焉くんぞ廋さんや。人焉くんぞ廋さんや」と。</ja>

<zh>子曰：「溫故而知新，可以為師矣。」</zh>
<ja>子曰はく「故きを温めて新しきを知る、以つて師と為るべし」と。</ja>

<zh>子曰：「君子不器。」</zh>
<ja>子曰はく「君子は器ならず」と。</ja>

<zh>子貢問君子。子曰：「先行其言，而後從之。」</zh>
<ja>子貢君子を問ふ。子曰はく「先づ其の言を行ひ、而る後に之に従ふ」と。</ja>

<zh>子曰：「君子周而不比，小人比而不周。」</zh>
<ja>子曰はく「君子は周して比せず、小人は比して周せず」と。</ja>

<zh>子曰：「學而不思則罔，思而不學則殆。」</zh>
<ja>子曰はく「学びて思はざれば則ち罔し。思ひて学ばざれば則ち殆し」と。</ja>

<zh>子曰：「攻乎異端，斯害也已！」</zh>
<ja>子曰はく「異端を攻むるは、斯れ害のみ」と。</ja>

<zh>子曰：「由！誨女知之乎？知之為知之，不知為不知，是知也。」</zh>
<ja>子曰はく「由、汝に之を知るを誨へんか。之を知るを之を知ると為し、知らざるを知らずと為せ。是れ知るなり」と。</ja>

<zh>子張學干祿。子曰：「多聞闕疑，慎言其餘，則寡尤；多見闕殆，慎行其餘，則寡悔。言寡尤，行寡悔，祿在其中矣。」</zh>
<ja>子張禄を干めんことを学ぶ。子曰はく「多く聞きて疑しきを欠き、慎しみて其の余りを言へば、則ち尤寡し。多く見て殆きを欠き、慎みて其の余りを行へば、則ち悔寡し。言に尤寡く、行に悔寡ければ、禄は其の中に在り」と。</ja>

<zh>哀公問曰：「何為則民服？」孔子對曰：「舉直錯諸枉，則民服；舉枉錯諸直，則民不服。」</zh>
<ja>哀公問ひて曰はく「何を為さば則ち民服せん」と。孔子対へて曰はく「直きを挙げて諸を枉れるに錯けば則ち民服す。枉れるを挙げて諸を直きに錯けば則ち民服せず」と。</ja>

<zh>季康子問：「使民敬、忠以勸，如之何？」子曰：「臨之以莊則敬，孝慈則忠，舉善而教不能，則勸。」</zh>
<ja>季康子問ふ、「民をして敬忠にして以つて勧ましむるには、之を如何せん」と。子曰はく「之に臨むに荘を以つてすれば則ち敬す、孝慈なれば則ち忠あり、善を挙げて不能を教ふれば則ち勧む」と。</ja>

<zh>或謂孔子曰：「子奚不為政？」子曰：「《書》云：『孝乎惟孝、友于兄弟，施於有政。』是亦為政，奚其為為政？」</zh>
<ja>或るひと孔子に謂ひて曰はく「子奚ぞ政を為さざる」と。子曰はく「書に云ふ、孝なるかな惟れ孝、兄弟に友に、有政に施すと。是れ亦政を為すなり。奚ぞ其れ政を為すことを為さん」と。</ja>

<zh>子曰：「人而無信，不知其可也。大車無輗，小車無軏，其何以行之哉？」</zh>
<ja>子曰はく「人にして信無くんば、其の可なるを知らざるなり。大車輗無く小車軏無くんば、其れ何を以つて之を行らんや」と。</ja>

<zh>子張問：「十世可知也？」子曰：「殷因於夏禮，所損益，可知也；周因於殷禮，所損益，可知也；其或繼周者，雖百世可知也。」</zh>
<ja>子張問ふ、「十世知るべきや」と。子曰はく「殷は夏の礼に因りて損益する所知るべきなり。周は殷の礼に因りて損益する所知るべきなり。其れ或いは周を継ぐ者は、百世と雖も亦知るべきなり」と。</ja>

<zh>子曰：「非其鬼而祭之，諂也。見義不為，無勇也。」</zh>
<ja>子曰はく「其の鬼に非ずして之を祭るは、諂ひなり。義を見て為さざるは、勇無きなり」と。</ja>
